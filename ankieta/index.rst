*****************************
Ankieta polskiej astronautyki
*****************************


Wprowadzenie do tematyki oraz cel wykonania badań
=================================================
W ramach opracowania danych na potrzeby pracy przygotowano ankietę dotyczącą załogowych lotów kosmicznych oraz możliwości przeprowadzenia w Polsce komercyjnego programu szkolenia astronautów. Celem badań było zebranie opinii publicznej zarówno osób zajmujących się amatorsko tematem jak i zawodowych pracowników firm sektora prywatnego i organizacji rządowych, w tym również kadry menadżerskiej.

Temat załogowych lotów kosmicznych bardzo silnie polaryzuje grupy w szczególności zajmujące się profesjonalnie inżynierią kosmiczną. Misje załogowe uważane są za drogie i nieposiadające wartości, która usprawiedliwia wysoki nakład finansowy konieczny do jej realizacji. Kontrargumentem tej opinii jest możliwość postępu w dziedzinach, które dotychczas były całkowicie nieistniejące oraz udoskonalanie technologii wpływających na zwiększenie jakości oraz zdrowia ludzi na Ziemi.

Jednym z celów ankiety było określenie stosunku do załogowych misji kosmicznych osób profesjonalnie zajmujących się tą tematyką, jak również osób nieposiadających takiego doświadczenia. Poddano również dyskusji temat porównania efektywności i możliwości szkolenia astronautów przez firmy sektora prywatnego oraz osiągnięcia przez nie poziomu jakości kształcenia porównywalnego ze szkoleniem zapewnianym przez agencje rządowe, tj. ESA, NASA, Roskosmos.

Wyniki ankiety były niezbędne w celu optymalnego dostosowania zaproponowanego w poniższej pracy harmonogramu oraz zakresu szkolenia kandydatów na astronautów. Ponadto badano także chęć zaangażowania w proces szkolenia oraz znajomość ogólną tematu jak również wiedzę dotyczącą infrastruktury i kadry trenerskiej dostępnej w Polsce.


Metody Badań
============
W celu poznania opinii społecznej dotyczącej załogowych lotów kosmicznych przygotowano ankietę składającą się z 16 pytań podzielonych na 4 kategorie:

- pytania dotyczące uczestnika badania,
- eksploracja kosmosu i przemysł,
- załogowe loty kosmiczne,
- analogowa astronautyka.

Ze względu na międzynarodowy charakter problematyki badania w ankiecie wykorzystano język angielski. Długość badania przewidziana była na 5-10 minut co było podyktowane chęcią zebrania opinii od astronautów i osób kadry zarządzającej, która wg. doświadczenia autora nie jest skłonna do brania udziału w długich wywiadach środowiskowych.

Każde z pytań zawierało skończoną liczbę zamkniętych odpowiedzi z opcjonalnym polem do możliwości przekazania opinii nie ujętej w powyższych stwierdzeniach.

Poniższa lista zawiera tłumaczenie na język polski pytań zadanych uczestnikom badań:

- Czy chciałbyś polecieć w kosmos?
- Jaki jest najwyższy poziom edukacji który osiągnąłeś?
- Jakie jest twoje doświadczenie w tematyce kosmicznej?
- Określ dziedzinę w ramach przemysłu kosmicznego, którą się zajmujesz
- Jaki powinien być następny kierunek załogowej eksploracji kosmosu?
- Co sektor prywatny może zrobić w ramach tematyki kosmicznej?
- Zakładając, że ISS zostanie zdeorbitowany w 2030, jaki powinien być kierunek w ramach załogowej eksploracji kosmosu?
- Załogowa czy robotyczna eksploracja kosmosu?
- Czy jesteś za, czy przeciwko załogowym lotom kosmicznym?
- Jaki z wymienionych aspektów jest wg. ciebie najważniejszy w treningu astronautów?
- Kto powinien trenować astronautów?
- Czy uważasz, że Polska ma wiedzę i infrastrukturę aby przeprowadzić chociaż część szkolenia astronautów?
- Czy wolałbyś być komercyjnym czy rządowym astronautą?
- Jaka jest Twoja opinia dotycząca szkolenia astronautów przez sektor prywatny?
- Jaka jest Twoja opinia dotycząca analogowej astronautyki?
- Czy chciałbyś wziąć udział w szkoleniu astronautów (zaznacz nawet jeżeli nie chciałbyś zostać astronautą)?


Pozyskiwanie danych
===================
Ankietę przeprowadzono w okresie października i listopada 2018. Badanie zainicjowano podczas największej międzynarodowej konferencji astronautycznej w Bremen w Niemczech (IAC - International Astronautical Congress). Prośba o wypełnienie ankiety została skierowana do:

- byłych i aktywnych astronautów,
- osób zajmujących się szkoleniem astronautów zarówno w ESA jak i w NASA,
- pracowników Polskiej Agencji Kosmicznej,
- przedstawicieli polskiego i zagranicznego przemysłu kosmicznego,
- byłych i obecnych pracowników Europejskiej Agencji Kosmicznej,
- obecnych przedstawicieli oraz emerytowanych pracowników innych agencji kosmicznych,
- osób tworzących komercyjne programy szkolenia astronautów,
- osób zajmujących popularyzacją nauki oraz edukacją w ramach tematów kosmicznych,
- osób zajmujących się amatorsko tematem kosmicznym,
- osób niezaangażowanych zawodowo w pracę związaną z tematyką kosmiczną.

Ankieta została przygotowana i przeprowadzona elektronicznie za pomocą usługi Google Forms. Dane po wypełnieniu zostały pobrane w formacie CSV i poddane analizie. Do udziału w badaniu zaproszono wyżej wymienione osoby zarówno podczas rozmowy osobistej jak również za pomocą internetu i poczty elektronicznej oraz tzw. mediów społecznościowych.


Analiza danych
==============
W wyniku przeprowadzenia ankiety otrzymano 241 odpowiedzi. Część odpowiedzi zawierała zaznaczoną opcję "Inne" oraz wpisany komentarz. Przy opracowywaniu wyników zebrano podobne odpowiedzi do sumarycznych opcji, które zaprezentowano na wykresach.

Analizy danych dokonano za pomocą programu komputerowego napisanego na potrzeby badań oraz arkusza kalkulacyjnego Numbers firmy Apple do graficznej reprezentacji wyników w postaci wykresów kołowych.

W celu zbadania opinii osób zajmujących się amatorsko i zawodowo tematyką kosmiczną wyniki analizy zestawiono w trzech kategoriach: profesjonalistów (etykieta Profesjonaliści), hobbystów i amatorów (etykieta Amatorzy) oraz sumaryczny wynik obu grup (etykieta Wszyscy). Ankieta była prowadzona w języku angielskim, a pytania które zadano obu grupom były identyczne. Ponadto uczestnicy byli poproszeni aby dobrowolnie podać dane kontaktowe w sprawie doprecyzowania.

Na szczególną uwagę zasługuje pytanie "Jaki z wymienionych aspektów jest wg. ciebie najważniejszy w treningu astronautów?". W pierwotnej wersji pytanie zawierało odpowiedzi w charakterze listy wielokrotnego wyboru (ang. *checkbox*). Ten charakter danych przy znacznej liczbie opcji oraz możliwości doprecyzowania opcji "Inne, podaj jakie" okazał się nie dawać oczekiwanych wyników. W celu wizualizacji danych zastosowano sumaryczne "głosy" oddane na poszczególne pola wyborów co spowodowało, że wynik nie sumuje się do łącznej ilości odpowiedzi (241). Następnie po przeanalizowaniu przydzielono procentowe wartości oraz określono, który z tematów był najczęściej wybierany.


Wyniki ankiety
==============
W poniższym opracowaniu zastosowano tłumaczenie autora z języka angielskiego na polski pytań i odpowiedzi. Autor przy tłumaczeniu wykorzystał formy grzecznościowe niewystępujące w języku angielskim. Oryginalna anglojęzyczna pisownia pytań i odpowiedzi znajduje się w załączniku 2 do niniejszej pracy.


Pytania dotyczące uczestnika badania
====================================
Sekcja dotycząca uczestnika miała na celu poznanie wykształcenia oraz doświadczenia zawodowego badanego aby zakwalifikować odpowiedzi ankietowanego do odpowiedniej kategorii. Ten segment ankiety miał również umożliwić określenie stronniczości badanego. Dzięki pytaniom z tej części zaistniała możliwość kategoryzacji uczestników badania oraz poznania "dojrzałości" ich poglądów. Przez "dojrzałość" rozumie się umiejętność udzielania odpowiedzi na pytania wykorzystując nabyte doświadczenie oraz określenie za i przeciw konkretnym decyzjom. Osoby nieposiadające wykształcenia w domenie kosmicznej bardzo często udzielają odpowiedzi w oparciu o wizerunek kształtowany przez media i np. kino i książki tj. Marsjanin, First Man, Grawitacja.

Przy wypełnianiu ankiety zabrakło pola do wpisania narodowości oraz określenia grupy wiekowej. Wiek badanego pomógłby również w określeniu "dojrzałości" a obywatelstwo pozwoliłoby na określenie środowiskowego uwarunkowania. Na opinię na temat załogowych lotów kosmicznych ma również fakt, czy dane państwo posiada taki program oraz czy osoba odpowiadająca znajduje się w przedziale wiekowym osób mogących kandydować w procesie rekrutacji na astronautę.

Czy chciałby Pan / chciałaby Pani polecieć w kosmos?
----------------------------------------------------
Pierwsze pytanie w ankiecie dotyczyło określenia chęci lotu w kosmos. Pytanie wraz z trzema kolejnymi miało określić profil odpowiadającego oraz jego nastawienie do załogowych lotów kosmicznych. Temat ten ma tendencję do silnego dzielenia osób na zagorzałych zwolenników i zdecydowanych przeciwników. W dużej większości osoby, które chciałyby zostać astronautą, przy zestawieniu z brakiem doświadczenia i formalnej edukacji w temacie, nie będą obiektywnymi uczestnikami badania a ich poparcie dla lotów załogowych nie będzie reprezentowało "dojrzałego" punktu widzenia. Analogicznie występować będą osoby nacechowane negatywnie w stosunku do lotów załogowych, których odpowiedzi na pytania będą wyrażały również subiektywny punkt widzenia. Celem badania było określenie ogólnego wizerunku załogowych lotów kosmicznych. W tym celu należy odrzucić skrajne nieobiektywne wyniki.

Większość, 68% osób ankietowanych bez względu na doświadczenie zawodowe popiera załogowe loty kosmiczne. Ten odsetek jest jeszcze większy wśród osób profesjonalnie zajmujących się tematyką kosmiczną i wynosi 79%. Wśród ankietowanych jedynie 4% (profesjonaliści) i 9% (amatorzy) znacząco sprzeciwia się programom załogowym. Wizualizację wyników zaprezentowano na diagramach kołowych zaprezentowanych na Fig. 10.1.

Interesującym jest fakt, iż brak poparcia jest znacznie większy wśród amatorów. Wg. obiegowej opinii w branży kosmicznej loty załogowe uważane są za nieposiadające wystarczającego zwrotu z inwestycji. Autor wielokrotnie spotkał się  z opinią, że załogowe loty kosmiczne są kosztowne i nie przynoszą współmiernej wartości w stosunku do przeznaczonego budżetu. Odpowiedzi udzielone przez uczestników badania nie potwierdzają tej obiegowej opinii.

Fig. 10.1. Opracowanie, analiza i wizualizacja wyników pytania:
"Czy chciałby Pan / chciałaby Pani polecieć w kosmos?"

Jaki jest najwyższy poziom edukacji który Pan osiągnął / Pani osiągnęła?
------------------------------------------------------------------------
Osiągnięty poziom edukacji jest bardzo istotnym czynnikiem wpływającym na decyzję dotyczącą poparcia załogowych lotów kosmicznych. Podobnie jak z doświadczeniem zawodowym osoby nieposiadające odpowiedniego wykształcenia kierunkowego lub dostatecznej wiedzy są skłonne wyrażać swoje poparcie bazując na przekazach medialnych.

Temat załogowych lotów kosmicznych wymaga integracji wiedzy, doświadczenia i umiejętności z wielu dziedzin naukowych i technicznych. Brak umiejętności wizualizacji problemu, określenia ogromu skali zaangażowania prowadzi do fałszywego przekonania o zasadności lub jej braku dla załogowych lotów. To pytanie, podobnie jak inne z tego działu pozwala na sprofilowanie osoby odpowiadającej pod kątem "dojrzałości" poglądów.

Wśród uczestników badania 48% osób zajmujących się na co dzień branżą kosmiczną posiada wyłączenie wykształcenie licencjackie lub magisterskie w zakresie nauk inżynieryjnych, a 9% w zakresie nauk przyrodniczych. Tytuł doktora nauk, lub wyższy posiada 13% osób, które udzieliły odpowiedzi w zadaniu.

Procentowy udział w grupie amatorów przedstawia się następująco:

- 28% tytuł licencjata lub magistra w naukach inżynieryjnych,
- 28% nie posiada wyższego wykształcenia,
- 25% wyższe wykształcenie nie związane z obszarem S.T.E.M. (Nauka, Technologia, Inżynieria i Matematyka),
- 14% ma tytuł licencjata lub magistra w zakresie nauk przyrodniczych,
- 4% ma tytuł doktora nauk lub wyższy,
- 2% posiada wykształcenie medyczne.

Fig. 10.2. Opracowanie, analiza i wizualizacja wyników pytania:
"Jaki jest najwyższy poziom edukacji który Pan osiągnął / Pani osiągnęła?"

Jakie jest Pana / Pani doświadczenie w tematyce kosmicznej?
-----------------------------------------------------------
Kluczowym elementem kategoryzującym osoby biorące udział w badaniu było doświadczenie uczestnika w branży kosmicznej. 77% ankietowanych zadeklarowało brak posiadania jakiegokolwiek doświadczenia. 12% odpowiadających jest w trakcie bezpłatnych praktyk lub rozpoczęło profesjonalną karierę. Najbardziej znaczące dla poparcia tezy o zasadności lotów kosmicznych będzie zdanie osób będących zawodowo związanymi z branżą kosmiczną. Ankietowani, którzy zostali zakwalifikowani do tej grupy posiadają zarówno kompetencje, wiedzę, doświadczenie oraz umiejętność określenia za i przeciw dla wyżej wymienionych argumentów, a co za tym idzie ich zdanie może reprezentować tzw. "dojrzały" pogląd.

Znacząca większość ankietowanych nie posiada doświadczenia, wykształcenia lub predyspozycji w tematach naukowych i inżynieryjnych. Grupa ta reprezentuje opinię większości społeczeństwa w Polsce.

Fig 10.3. Opracowanie, analiza i wizualizacja wyników pytania:
"Jakie jest Pana / Pani doświadczenie w tematyce kosmicznej?"

Proszę określić dziedzinę w ramach przemysłu kosmicznego, którą się Pan / Pani zajmuje.
------------------------------------------------------------------------------------------
Wśród udzielających odpowiedzi znalazło się 11 osób zajmujących się załogowymi lotami kosmicznymi co stanowi 5% ankietowanych. Robotyką kosmiczną zajmuje się 7%, inżynierią rakietową 3%, obserwacją Ziemi o charakterze naukowym również 3%.

Wyniki osób pracujących przy tematyce związanej z charakterem badania są również określane jako "stronnicze".

Fig 10.4. Opracowanie, analiza i wizualizacja wyników pytania:
"Proszę określić dziedzinę w ramach przemysłu kosmicznego, którą się Pan / Pani zajmuje."


Eksploracja kosmosu i przemysł
==============================

Jaki powinien być następny kierunek ludzkości w załogowej eksploracji kosmosu?
------------------------------------------------------------------------------
39% osób biorących udział w badaniu wskazało na orbitę Księżyca oraz okazyjne wizyty na jego powierzchni jako najważniejszy następny krok, który powinien zostać podjęty w zakresie załogowej eksploracji kosmosu. Uczestnictwo w takiej misji będzie pozwalało na prowadzenie badań w polu grawitacyjnym Księżyca, np. dotyczących zabezpieczeń przed promieniowaniem kosmicznym. Pozwoli to również na opracowanie rozwiązań i technologii potrzebnych dla przyszłych lotów załogowych w kierunku Marsa. Zarówno opinia profesjonalistów jak i amatorów w tym badaniu stanowiła podobny odsetek.

Na drugim miejscu pod względem poparcia znalazł się projekt stworzenia tzw. Moon Village czyli permanentnej osady na Księżycu. Celem takiego programu jest eksploracja naturalnego satelity Ziemi oraz opracowanie technologii pozwalających na kolonizację innych ciał niebieskich takich jak Mars. Charakterystyka przygotowań dla obu misji różni się znacznie, ale umiejętności organizacyjne, logistyka może być przetestowana i zweryfikowana na tzw. placu do eksperymentów jakim miałby być Księżyc.

Rozkład procentowy odpowiedzi dla kolejnych przedsięwzięć jest bardzo podobny w obu grupach, co jest sygnałem dla rosnącego poparcia dla misji w kierunku Księżyca.

Fig 10.5. Opracowanie, analiza i wizualizacja wyników pytania:
"Jaki powinien być następny kierunek ludzkości w załogowej eksploracji kosmosu?"

Na czym powinien skupić się sektor prywatny w ramach eksploracji kosmosu?
-------------------------------------------------------------------------
Wynik pytania dotyczącego działalności sektora prywatnego w ramach eksploracji kosmosu znacząco różnił się od oczekiwanego przez autora. Załogowe loty kosmiczne stanowią większość poparcia zarówno wśród profesjonalistów (21%) jak i amatorów (24%) dając łącznie 23% głosów ankietowanych.

Wśród wcześniejszych badań, które były prowadzone przez autora publikacji wynikało, że największym poparciem cieszą się segmenty robotyki kosmicznej, sektora rakietowego do wynoszenia dużych i małych satelit oraz tzw. górnictwo kosmiczne. Tematyka załogowych lotów w przeciwieństwie do otrzymanych wyników znajdowała się na końcu listy. Wśród wcześniejszych odpowiedzi uzyskano również informację, że ów tematyka jest niebezpieczna dla rozwijającej się branży kosmicznej, gdyż jest to temat medialny, który może przyciągnąć finansowanie, które zostanie zabrane z innych segmentów. Widoczny na wykresie znaczący procent poparcia wśród obu badanych grup zaprzecza wcześniejszym wstępnym badaniom.

Fig. 10.6. Opracowanie, analiza i wizualizacja wyników pytania:
"Na czym powinien skupić się sektor prywatny w ramach eksploracji kosmosu?"

Przy założeniu, że zgodnie z obecnym planem ISS zostanie zdeorbitowany w 2030, jaki powinien być kierunek załogowej eksploracji kosmosu?
----------------------------------------------------------------------------------------------------------------------------------------
Obecne plany dotyczące Międzynarodowej Stacji Kosmicznej przewidują utrzymanie tej placówki badawczej w charakterze operacyjnym do końca roku 2030. Argumentami przemawiającymi za zakończeniem misji ISS jest możliwość przekierowania budżetu utrzymania stacji na inne projekty badawcze i rozwojowe tj. stacja orbitalna Księżyca. Alternatywą dla takiego obrotu spraw jest przekazanie stacji kosmicznej organizacjom komercyjnym. Obecnie rządowe agencje kosmiczne wyrażają obawę, iż sektor prywatny nie będzie w stanie zapewnić bezpiecznej deorbitacji po zakończeniu operacyjności stacji oraz wysokiego budżetu do utrzymania jej działania.

Wg. ankietowanych osób agencje rządowe powinny skupić się na eksploracji Księżyca a sektor prywatny na utrzymaniu stacji kosmicznej ISS. Tę opinię podziela większość badanych 54% (61% profesjonalistów, 52% amatorów).

Znaczącym procentem w badaniu odznaczyły się dwie opcje: kontynuowanie finansowania ISS przez agencje rządowe (29% wszystkich osób) oraz kontrargument tej opcji, tj. zwolennicy deorbitacji ISS i przeniesienia uwagi zarówno firm prywatnych jak i organizacji rządowych w kierunku eksploracji Księżyca i Marsa.

Fig. 10.7. Opracowanie, analiza i wizualizacja wyników pytania:
"Przy założeniu, że zgodnie z obecnym planem ISS zostanie zdeorbitowany w 2030, jaki powinien być kierunek załogowej eksploracji kosmosu?"

Załogowa czy robotyczna eksploracja kosmosu?
--------------------------------------------
Uczestnicy badania w z łącznym 91% poparciem wskazali, iż misje eksploracji kosmosu powinny być załogowe ze wsparciem robotycznym (46%) oraz robotyczne ze wsparciem ludzkim (45%). Interesującym jest fakt, iż nikt z profesjonalistów nie wskazał, że misje robotyczne powinny być jedynym sposobem na odkrywanie tajemnic układu słonecznego, w przeciwieństwie do 3% grupy amatorów.

To pytanie jest krytyczne dla całego badania i pokazuje, że znaczące poparcie osób biorących udział w ankiecie ma współpraca między człowiekiem a maszyną. Dotychczas ten sposób nie był preferowany przez agencje kosmiczne a wsparcie robotyczne rozpoczęło się wraz z wdrożeniem rozwiązania ramienia robotycznego Canadarm 1 w amerykańskich promach Space Shuttle a później manipulatorom Canadarm 2 i DEXTRE na Międzynarodowej Stacji Kosmicznej.

Fig. 10.8. Opracowanie, analiza i wizualizacja wyników pytania:
"Załogowa czy robotyczna eksploracja kosmosu?"


Załogowe loty kosmiczne
=======================

Czy jest Pan / Pani za, czy przeciwko załogowym lotom kosmicznym?
-----------------------------------------------------------------
Pytanie czy uczestnik badania popiera czy jest przeciw załogowym lotom kosmicznym stanowi główny element ankiety. Pytanie celowo zostało umieszczone w środku badania, aby uczestnik miał szansę wcześniej wypowiedzieć się i potwierdzić swoje przekonanie dotyczące lotów kosmicznych.

95% wszystkich ankietowanych popiera załogowe loty kosmiczne, a jedynie 4% jest przeciw. Odsetek ten jest większy wśród osób profesjonalnie zajmujących się tematyką kosmiczną i wynosi 7%. Na podstawie wyników tego badania można określić prawdziwość tezy, iż załogowe loty kosmiczne cieszą się poparciem większości społeczeństwa. Zarówno wśród osób zajmujących się profesjonalnie tematyką kosmiczną jak i wśród amatorów, gdzie wyniósł odpowiednio 89% i 97%. Większe poparcie wśród amatorów i znacząca przewaga stosunku zwolenników do przeciwników może wskazywać na brak wiedzy dotyczących problematyki badania, umiejętności wyobrażenia sobie skali problemu oraz przekazom medialnym, które w czasie poprzedzającym badanie pozytywnie wykreowały wizerunek astronautów i przemysłu kosmicznego czyli mniejszej "dojrzałości" zdania. Nie mniej mimo rozdzielnej analizy wyników obu grup stosunek zwolenników znacząco przeważa nad przeciwnikami a to jednoznacznie wskazuje na poparcie tezy.

Fig. 10.9. Opracowanie, analiza i wizualizacja wyników pytania:
"Czy jest Pan / Pani za, czy przeciwko załogowym lotom kosmicznym?"

Jaki z wymienionych aspektów jest wg. ciebie najważniejszy w treningu astronautów?
----------------------------------------------------------------------------------
Ze względu na odmienny charakter odpowiedzi, tj. możliwość zaznaczenia więcej niż jednej opcji wynik ankiety dla tego pytania nie sumuje się do 241 - wszystkich uczestników badania. Każde z odpowiedzi mogło zostać zaznaczone raz, co daje maksymalnie 56 zaznaczeń dla profesjonalistów i 185 zaznaczeń dla amatorów. Żadne z pytań nie uzyskało poziomu 100% zaznaczeń. Sumarycznie uzyskano 273 zaznaczenia dla profesjonalistów oraz 799 dla amatorów.

Procentowy charakter oddanych głosów zarówno wśród profesjonalistów jak i amatorów jest niemalże identyczny, co pozwala na przypuszczenie, że opinia na temat treningu i charakteru pracy astronautów jest powszechnie znana dla uczestników badań. Obydwie grupy jako najbardziej znaczące (16%) zaznaczyły treningi dotyczące systemów ISS oraz przyszłej bazy Księżycowej. W następnej kolejności wskazano: przygotowania naukowe (15%), przygotowania medyczne (15%) oraz trening lotniczy w wysokomanewrowych samolotach (12%), szkolenie przetrwania w ekstremalnych warunkach (12%) i trening spacerów EVA (10%).

Według powszechnej opinii wśród astronautów najtrudniejszym elementem szkolenia jest nauka języka obcego (którą wskazało 5% ankietowanych). Agencje kosmiczne jednoznacznie wskazują iż najbardziej niebezpiecznym i krytycznym momentem podczas każdej misji załogowej jest tzw. EVA - spacer kosmiczny i z tego powodu jego trening stanowi około 25% czasu astronautów, chociaż jest wykonywany w około 1% czasu pobytu na orbicie. W badaniu ten element wskazało jedynie 10%.

Fig. 10.10. Opracowanie, analiza i wizualizacja wyników pytania:
"Jaki z wymienionych aspektów jest wg. ciebie najważniejszy w treningu astronautów?"

Czy sektor prywatny czy publiczny powinien trenować astronautów?
----------------------------------------------------------------
Sektor prywatny i rządowy powinny połączyć siły w tematyce treningów astronautów. Zdaniem większości, tj. 46% sektor prywatny powinien przejąć większość szkoleń, zdaniem 34% powinien wesprzeć sektor rządowy a zdaniem 15% powinien całkowicie przejąć szkolenie astronautów.

Wg. opinii badanych w tematyce szkoleń astronautów powinna zdarzyć się sytuacja, która dotychczas miała miejsce jedynie w sytuacjach precedensowych, tj. outsourcing szkoleń survivalowych przez NASA do firm komercyjnych. Zmieniających się rynek i coraz większa profesjonalizacja firm prywatnych pozwala na zwiększenie społecznego poparcia dla tego typu przedsięwzięć. Stanowczo sprzeciwia się temu 3% amatorów i 2% profesjonalistów, którzy uważają, że firmy prywatne nie powinny zajmować się szkoleniem astronautów.

Fig. 10.11. Opracowanie, analiza i wizualizacja wyników pytania:
"Czy sektor prywatny czy publiczny powinien trenować astronautów?"

Czy uważasz, że Polska infrastrukturę oraz wykwalifikowaną kadrę aby przeprowadzić część szkolenia astronautów?
---------------------------------------------------------------------------------------------------------------
Problematyką tej pracy jest udzielenie odpowiedzi na to czy Polska posiada infrastrukturę umożliwiającą przeprowadzenie części lub całości szkolenia astronautów. Pozytywnego zdania jest 39% badanych. Wśród osób zawodowo związanych z sektorem kosmicznym wskaźnik ten stanowił 52%, a wśród amatorów 36%. Opinię częściowo negatywną na przygotowanie zarówno infrastruktury jak i kadry podziela łącznie 35% badanych.

W pytaniu tym jest wysoki odsetek osób nieposiadających opinii na temat i wynosi 21% wśród profesjonalistów i 28% wśród amatorów, co stanowi 26% głosów liczonych łącznie.

Fig. 10.12. Opracowanie, analiza i wizualizacja wyników pytania:
"Czy uważasz, że Polska infrastrukturę oraz wykwalifikowaną kadrę aby przeprowadzić część szkolenia astronautów?"


Analogowa astronautyka
======================

Czy wolałby Pan / wolałaby Pani być komercyjnym czy rządowym astronautą?
------------------------------------------------------------------------
Pytanie dotyczące preferencji zostania rządowym lub komercyjnym astronautom miało na celu umożliwienie sprawdzenia polaryzacji uczestników badania i wpływu ich wyboru na pozostałe odpowiedzi.

Ze względu na przewagę liczby osób niezwiązanych zawodowo z sektorem kosmicznym większość ankietowanych preferowałaby karierę jako uczestnik programu rządowego (45%), przy rozkładzie 43% - profesjonaliści i 46% amatorzy. Drugą pod względem ilości oddanych głosów jest opcja prywatnego astronauty, którą wybrało odpowiednio 50% i 39%.

W pierwszym pytaniu w ankiecie zbadano chęć lotu w kosmos, której sprzeciwiało się łącznie 7% ankietowanych, a w obecnie omawianym pytaniu kariery astronauty nie wyobraża sobie 11% badanych. Na uwagę również zasługuje fakt iż procent ten znacząco się różni wśród profesjonalistów (2%) i amatorów (14%).

Fig. 10.13. Opracowanie, analiza i wizualizacja wyników pytania:
"Czy wolałby Pan / wolałaby Pani być komercyjnym czy rządowym astronautą?"

Jaka jest Pana / Pani opinia dotycząca szkolenia astronautów przez sektor prywatny?
-----------------------------------------------------------------------------------
Równo połowa wszystkich ankietowanych podziela opinię, iż sektor prywatny powinien współpracować z rządowymi agencjami. Zdanie, iż firmy prywatne są w stanie uzyskać ten sam, lub wyższy poziom jakości podziela 44% ankietowanych, a znacząco temu się sprzeciwia jedynie 5%.

Wszystkie osoby negujące możliwość uzyskania wysokiego poziomu jakości są niezwiązane profesjonalnie z branżą kosmiczną. Udzielona przez nich opinia może być efektem braku wiedzy na temat infrastruktury, wymaganych elementach treningu astronautów oraz stanu obecnego sektora prywatnego.

Natomiast brak głosów negatywnych wśród osób profesjonalnie zajmujących się tematem może świadczyć o stale rozwijającym się rynku kosmicznym, rosnącym poziomie jakości oraz zwiększającym się zaufaniu jakim obdarzane są firmy prywatne ze względu na szybkie postępy i optymalizacje kosztów i procedur.

Fig. 10.14. Opracowanie, analiza i wizualizacja wyników pytania:
"Jaka jest Pana / Pani opinia dotycząca szkolenia astronautów przez sektor prywatny?"

Jaka jest Pana / Pani opinia dotycząca analogowej astronautyki?
---------------------------------------------------------------
Temat analogowej astronautyki był poruszany w niniejszej pracy i dotyczy próby odtworzenia części środowiska kosmicznego lub procedur operacyjnych w celu zwiększenia realizmu treningów oraz wykrycia dotychczas nieznanych czynników. Do analogowych misji zalicza się działalność habitatów, tj. Lunares, F-MARS, Hi-Seas czy Aquarius oraz zajęcia terenowe tj. CAVES czy PANGAEA prowadzone przez Europejską Agencję Kosmiczną. NASA podczas przygotowania astronautów do spacerów kosmicznych na Księżycu również wysyłała swoich astronautów np. do Wielkiego Kanionu w stanie Colorado, czy obszaru Flagstaff w Arizonie.

Większość (54%) badanych nie miała styczności z tematyką analogowej astronautyki. Fakt ten znacząco przeważa wśród osób niebędących zaangażowanych profesjonalnie w tematykę branży i wynosi 61%. Wśród profesjonalistów wskaźnik ten wynosi 29%.

Aktywnie zaangażowanych w badania jest 10% badanych (33% - profesjonalistów i 3% amatorów). Natomiast wartość w tego typu przedsięwzięciu dostrzega 26% (22% profesjonalistów i 20% amatorów). Przeciwnego zdania jest 12% (15% profesjonalistów i 11% amatorów).

Fig. 10.15. Opracowanie, analiza i wizualizacja wyników pytania:
"Jaka jest Pana / Pani opinia dotycząca analogowej astronautyki?"

Czy chciałby Pan / Pani wziąć udział w szkoleniu astronautów?
-------------------------------------------------------------
Pytanie dotyczące udziału ankietowanego w szkoleniu astronautów jest kolejnym pytaniem kontrolnym pozwalającym na określenie profilu i stronniczości odpowiadającego. W tym pytaniu uczestnikom nie dano możliwości odpowiadania inaczej niż tylko twierdząco lub przecząco. Pozytywnie na ten temat wypowiada się 89% ankietowanych (95% profesjonalistów, 87% amatorów). Ponad dwukrotnie wyższy odsetek braku chęci brania udziału w szkoleniu zanotowano wśród amatorów i wynosił 13% (przy 11% wskaźniku dla ogółu). 89% procent osób chciałaby wziąć udział w treningu astronautów mimo, iż we wcześniejszych pytaniach kontrolnych ten procent się różnił.

Fig. 10.16. Opracowanie, analiza i wizualizacja wyników pytania:
"Czy chciałby Pan / Pani wziąć udział w szkoleniu astronautów?"


Dyskusja i wnioski
==================
W przeważającej większości uczestnicy popierają dążenia firm prywatnych do uczestnictwa w segmencie załogowych lotów kosmicznych i treningu astronautów. Są zwolennikami opcji iż sektor prywatny jest w stanie osiągnąć równą, a nawet większą jakość niż organizacje rządowe. Większość osób posiada wiedzę na temat analogowej astronautyki i choć 89% procent osób chciałaby wziąć udział w treningu astronautów to jednak nie jest zaangażowana w działalności firm prowadzących tego typu szkolenia.

Świadomość społeczeństwa rośnie wraz ze zwiększającym się wzrostem zainteresowania mediów tematyką kosmiczną. Na rok 2019 zapowiadany jest powrót możliwości startu załogowych lotów z terenu Stanów Zjednoczonych dzięki statkom kosmicznym SpaceX Crew Dragon i Boeing CST-100 Starliner, a także długo rozpoczęcie turystycznych lotów suborbitalnych przez firmy Virgin Galactic i Blue Origin. Temat jest już nagłośniony przez media, a sprzyja zwiększaniu zainteresowania przedmiotem badań.

Wraz ze wzrastającym poparciem dla załogowych lotów, które już wynosi ponad 50% badanego społeczeństwa zasadnym jest możliwość twierdzenia, iż istnieje ogromny potencjał i uzasadnienie w przedmiocie badań pracy, tj. stworzeniu polskiego programu astronautycznego. Ze względu odmienną obecnie specyfikę branży niż w czasach pionierskich lotów w ramach programu Wostok, Woschod, Mercury, Gemini, Apollo i wzrastający poziom dojrzałości sektora prywatnego nowe programy narodowe powinny zwiększyć nacisk na współpracę z firmami prywatnymi a nawet i częściowo outsource'ować swoją działalność. Zmienia to charakter organizacyjny sektora rządowego, który staje się koordynatorem przedsięwzięć prowadzonych i rozwijanych z wykorzystaniem firm prywatnych. Analogiczną historię można zaobserwować na przykładzie branży lotniczej i wojskowej. Obecnie to firmy prywatne są wiodącymi liderami, a instytucje rządowe pozostały ośrodkami badawczo rozwojowymi oraz koordynującymi projekty i programy.

Wyniki ankiety potwierdzają postawione tezy oraz kierunek transformacji jakie powinny przejść organizacje rządowe i państwowe agencje kosmiczne proponowane przez autora niniejszej publikacji.


